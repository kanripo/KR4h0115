# -*- mode: mandoku-view; -*-
#+TITLE: 唐宋八大家文鈔
#+DATE: 2015-08-25 00:37:54.819632
#+PROPERTY: ID KR4h0115
#+PROPERTY: BASEEDITION WYG    
#+PROPERTY: JUAN 卷一百二十一
<pb:KR4h0115_WYG_133-1a>¶
欽定四庫全書¶
　唐宋八大家文鈔卷一百二十一¶
　　　　　　　　　　　　　　明　茅坤　撰¶
東坡文鈔五¶
　劄子¶
　　論魏王在殯乞罷秋宴劄子¶
　　　議合經制¶
臣謹按春秋左氏傳昭公九年晉荀盈如齊卒於戲陽殯于¶
<pb:KR4h0115_WYG_133-1b>¶
絳未葬晉平公飲酒樂膳宰屠蒯趨入酌以飲工曰汝為君¶
耳將司聰也辰在子卯謂之疾日君徹燕樂學人舍業為疾¶
故也君之卿佐是謂股肱股肱或虧何痛如之汝弗聞而樂¶
是不聰也公説徹樂又按昭公十五年晉荀躒如周葬穆后¶
既葬除喪周景王以賓燕叔向譏之謂之樂憂夫晉平公之¶
於荀盈盖無服也周景王之于穆后盖期喪也無服者未葬¶
而樂屠蒯譏之期喪者已葬而燕叔向譏之書之史册至今¶
以為非仁宗皇帝以宰相富弼母在殯為罷春燕傳之天下¶
<pb:KR4h0115_WYG_133-2a>¶
至今以為宜今魏王之喪未及卒哭而禮部太常寺皆以謂¶
天子絶期不妨燕樂臣竊非之若絶期可以燕樂則春秋¶
何爲譏晉平公周景王乎魏王之親孰與卿佐逺比荀¶
盈近比富弼之母輕重亦有間矣魏王之葬既以隂陽¶
拘忌别擇年月則當凖禮以諸侯五月爲葬期自今年¶
十一月以前皆爲未葬之月不當燕樂不可以權宜郊¶
殯便同巳葬也臣竊意皇帝陛下篤於仁孝必罷秋燕¶
不待臣言但至今未奉指揮縁上件教坊致語等文字¶
<pb:KR4h0115_WYG_133-2b>¶
凖令合於燕前一月進呈臣既未敢撰亦不敢稽延伏¶
乞詳酌如以爲當罷只乞自皇帝陛下聖意施行更不¶
降出臣文字臣忝備侍從叨陪講讀不欲使人以絲毫¶
議及聖明故不敢不奏取進止¶
　　乞免五榖力勝税錢劄子¶
元祐七年十一月初七日龍圖閣學士左朝奉郎守兵¶
部尚書兼侍讀蘇軾劄子奏臣聞榖太賤則傷農太貴¶
則傷末是以法不税五榖使豐熟之鄉商賈爭糴以起¶
<pb:KR4h0115_WYG_133-3a>¶
太賤之價災傷之地舟車輻輳以壓太貴之直自先王¶
以來未之有改也而近歳法令始有五榖力勝税錢使¶
商賈不行農末皆病廢百王不刋之令典而行自古所¶
無之弊法使百世之下書之青史曰收五榖力勝税錢¶
自皇宋某年始臣竊爲聖世病之臣頃在黄州親見累¶
歳榖熟農夫連車載米入市不了鹽茶之費而蓄積之¶
家日夜禱祠願逢饑荒又在浙西親見累歳水災中民¶
之家有錢無榖被服珠金餓死於市此皆官收五榖力¶
<pb:KR4h0115_WYG_133-3b>¶
勝税錢致啇賈不行之咎也臣聞以物與人物盡而止¶
以法活人法行無窮今陛下每遇災傷捐金帛散倉廪¶
自元祐以來盖所費數千萬貫石而餓殍流亡不爲少¶
衰只如去年浙西水災陛下使江西湖北雇船運米以¶
救蘇湖之民盖百餘萬石又計糴本水脚官錢不貲而¶
客船被差雇者皆失業破産無所告訢與其官司費耗¶
其實如此何似削去近日所立五榖力勝税錢一條只¶
行天聖附令免税指揮則豐凶相濟農末皆利縱有水¶
<pb:KR4h0115_WYG_133-4a>¶
旱無大饑荒雖目下稍失課利而災傷之地不必盡煩¶
陛下出捐錢榖如近歲之多也今元祐編敕雖云災傷¶
地分雖有例亦免而榖所從來必自豐熟地分所過不¶
免收税則啇賈亦自不行議者或欲立法如一路災傷¶
則鄰路免税一州災傷則鄰州亦然雖比今之法小爲¶
通踈而隔一路一州之外豐凶不能相救未爲良法須¶
是盡削近日弊法專用天聖附令指揮乃爲通濟¶
右臣竊謂若行臣言税錢亦必不至大叚失䧟何也五¶
<pb:KR4h0115_WYG_133-4b>¶
榖無税商賈必大通流不載見錢必有囬貨見錢囬貨¶
自皆有税所得未必減於力勝而災傷之地有無相通¶
易爲振救官司省費其利不可勝計今肆赦甚近若得¶
於赦書帯下益見聖德收結民心實無窮之利取進止¶
　　奏内中車子爭道亂行劄子¶
　　　得肅朝廷之體與東方朔所劾奏董偃同¶
臣謹按漢成帝郊祠茸泉泰畤汾隂后土而趙昭儀常¶
從在屬車間時揚雄待詔承明奏賦以諷其畧曰想西¶
<pb:KR4h0115_WYG_133-5a>¶
王母欣然而上壽兮屏玉女而却虙妃言婦女不當與¶
齋祠之間也臣今備位夏官職在鹵簿准故事郊祀既¶
成乗輿還齋宮改服通天冠絳紗袍教坊鈞容作樂還¶
内然後后妃之屬中道迎謁巳非典禮而况方當祀事¶
未畢而中宮掖庭得在勾陳豹尾之間乎竊見二聖崇奉¶
大祀嚴恭寅畏度越古今四方來觀莫不悦服今車駕¶
方宿齋太廟而内中車子不避仗衛爭道亂行臣愚竊¶
恐於觀望有損不敢不奏¶
<pb:KR4h0115_WYG_133-5b>¶
　　乞挍正陸贄奏議進御劄子¶
　　　長公所最得意識見亦最得意條奏¶
臣等猥以空踈備員講讀聖明天縱學問日新臣等才¶
有限而道無窮心欲言而口不逮以此自愧莫知所爲¶
竊謂人臣之納忠譬如醫者之用藥藥雖進於醫手方¶
多傳於古人若巳經效於世間不必皆從於巳出伏見¶
唐宰相陸贄才本王佐學爲帝師論深切於事情言不¶
離於道德智如子房而文則過辯如賈誼而術不疎上¶
<pb:KR4h0115_WYG_133-6a>¶
以格君心之非下以通天下之志但其不幸仕不遇時¶
德宗以苛刻爲能而贄諫以忠厚德宗以猜忌爲術而¶
贄勸以推誠德宗好用兵而贄以消兵爲先德宗吝用¶
財而贄以散財爲急至於用人聽言之法治邊馭將之¶
方罪巳以收人心改過以應天道去小人以除民患惜¶
名器以待有功如此之流未易悉數可謂進苦口之藥¶
石鍼害身之膏肓使德宗盡用其言則貞觀可得而復¶
臣每退自西閣即私相告以陛下聖明必善贄議論但¶
<pb:KR4h0115_WYG_133-6b>¶
使聖賢之相契即如臣主之同時昔馮唐論頗牧之賢¶
則漢文爲之太息魏相條晁董之對則孝宣以致中興¶
若陛下能自得師則莫若近取之贄夫六經三史諸子¶
百家非無可觀皆足爲治但聖言幽逺末學支離譬如¶
山海之崇深難以一二而推擇如贄之論開巻了然聚¶
古今之精英實治亂之龜鑑臣等欲取其奏議稍加挍¶
正繕寫進呈願陛下置之坐隅如見贄面反覆熟讀如¶
與贄言必能發聖性之髙明成治功於歲月臣等不勝¶
<pb:KR4h0115_WYG_133-7a>¶
區區之意取進止¶
　　上圓丘合祭六議劄子¶
　　　辨晢¶
臣伏見九月二十二日詔書節文俟郊禮畢集官詳議¶
祠皇地祗事及郊祀之歳廟饗典禮聞奏者臣恭覩陛¶
下近者至日親祀郊廟神祗饗答實䝉休應然則圓丘¶
合祭允當天地之心不宜復有改更臣竊惟議者欲變¶
祖宗之舊圓丘祀天而不祀地不過以謂冬至祀天於¶
<pb:KR4h0115_WYG_133-7b>¶
南郊陽時陽位也夏至祀地於北郊隂時隂位也以類¶
求神則陽時陽位不可以求隂也是大不然冬至南郊¶
既祀上帝則天地百神莫不從也古者秋分夕月於西¶
郊亦可謂隂位矣至於從祀上帝則以冬至而祀月於¶
南郊議者不以爲疑今皇地祗亦從上帝而合祭於圓¶
丘獨以爲不可則過矣書曰肆類於上帝禋於六宗望¶
于山川徧于羣神舜之受禪也自上帝六宗山川羣神¶
莫不畢告而獨不告地祗豈有此理哉武王克商庚戍¶
<pb:KR4h0115_WYG_133-8a>¶
柴望柴祭上帝也望祭山川也一日之間自上帝而及¶
山川必無南北郊之别也而獨畧地祗豈有此理哉臣¶
以知古者祀上帝則并祀地祗矣何以明之詩之序曰¶
昊天有成命郊祀天地也此乃合祭天地經之明文而¶
説者乃以比之豐年秋冬報也曰秋冬各報而皆歌豐¶
年則天地各祀而皆歌昊天有成命也是大不然豐年¶
之詩曰豐年多黍多稌亦有髙廪萬億及秭爲酒爲醴¶
烝畀祖妣以洽百禮降福孔皆歌於秋可也歌於冬亦¶
<pb:KR4h0115_WYG_133-8b>¶
可也昊天有成命之詩曰昊天有成命二后受之成王¶
不敢康夙夜基命宥宻於緝熈單厥心肆其靖之終篇¶
言天而不及地頌所以告神明也未有歌其所不祭祭¶
其所不歌也今祭地於北郊歌天而不歌地豈有此理¶
也臣以此知周之世祀上帝則地祗在焉歌天而不歌¶
地所以尊上帝故其序曰郊祀天地也春秋書不郊猶¶
三望左氏傳曰望郊之細也説者曰三望太山河海或¶
曰淮海也又或曰分野之星及山川也魯諸侯也故郊¶
<pb:KR4h0115_WYG_133-9a>¶
之細及其分野山川而巳周有天下則郊之細獨不及¶
五嶽四瀆乎嶽瀆猶得從祀而地祗獨不得合祭乎秦¶
燔詩書經籍散亡學者各以意推類而巳王鄭賈服之¶
流未必皆得其真臣以詩書春秋考之則天地合祭久¶
矣議者乃謂合祭天地始於王莽以爲不足法臣竊謂¶
禮當騐其是非不當以人廢光武皇帝親誅莽者也尚¶
采用元始合祭故事謹按後漢書郊祀志建武二年初¶
制郊兆於洛陽爲圓壇八陛中又爲重壇天地位其上¶
<pb:KR4h0115_WYG_133-9b>¶
皆南鄉西上此則漢世合祭天地之明騐也又按水經¶
注伊水東北至洛陽縣圓丘東大魏郊天之所凖漢故¶
事爲圓壇八陛中又爲重壇天地位其上此則魏世合¶
祭天地之明騐也唐睿宗將有事於南郊賈曾議曰有¶
虞氏禘黄帝而郊嚳夏后氏禘黄帝而郊鯀郊之與廟¶
皆有禘禘於廟則祖宗合食於太祖禘於郊則地祗羣¶
望皆合於圓丘以始祖配享盖有事祭非常祀也三輔¶
故事祭於圓丘上帝后土位皆南面則漢嘗合祭矣時¶
<pb:KR4h0115_WYG_133-10a>¶
禇无量郭山惲等皆以曾言爲然明皇天寳元年二月¶
敕曰凡所祠享必在躬親朕不親祭禮將有闕其皇地¶
祗宜如南郊合祭是月二十日合祭天地於南郊自後¶
有事於圓丘皆合祭此則唐世合祭天地之明騐也今¶
議者欲冬至祀天夏至祀地盖以爲用周禮也臣請言¶
周禮與今禮之别古者一歳祀天者三明堂饗帝者一¶
四時迎氣者五祭地者二饗宗廟者四凡此十五者皆¶
天子親祭也而又朝日夕月四望山川社稷五祀及羣¶
<pb:KR4h0115_WYG_133-10b>¶
小祀之類亦皆親祭此周禮也太祖皇帝受天眷命肇¶
造宋室建隆初郊先饗宗廟並祀天地自真宗以來三¶
歳一郊必先有事景靈徧饗太廟乃祀天地此國朝之¶
禮也夫周之禮親祭如彼其多而歳行之不以爲難今之¶
禮親祭如此其少而三歳一行不以爲易其故何也古¶
者天子出入儀物不繁兵衛甚簡用財有節而宗廟在¶
大門之内朝諸侯出爵賞必於太廟不止時祭而巳天¶
子所治不過王畿千里唯以齊祭禮樂爲政事能守此¶
<pb:KR4h0115_WYG_133-11a>¶
則天下服矣是故歳歳行之率以爲常至於後世海内¶
爲一四方萬里皆聽命於上機務之繁億萬倍於古日¶
力有不能給自秦漢以來天子儀物日以滋多有加無¶
損以至於今非復如古之簡易也今所行皆非周禮三¶
年一郊非周禮也先郊二日而告原廟一日而祭太廟¶
非周禮也郊而肆赦非周禮也優賞諸軍非周禮也自¶
后妃以下至文武官皆得䕃補親屬非周禮也自宰相¶
宗室以下至百官皆有賜賚非周禮也此皆不改而獨¶
<pb:KR4h0115_WYG_133-11b>¶
於地祗則曰周禮不當祭於圓丘此何義也議者必曰¶
今之寒暑與古無異而宣王薄伐玁狁六月出師則夏¶
至之日何爲不可祭乎臣將應之曰舜一歳而廵四岳¶
五月方暑而南至衡山十一月方寒而北至常山亦今¶
之寒暑也後世人主能行之乎周所以十二歳一廵者¶
唯不能如舜也夫周巳不能行舜之禮而謂今可以行¶
周之禮乎天之寒暑雖同而禮之繁簡則異是以有虞¶
氏之禮夏商有所不能行夏商之禮周有所不能用時¶
<pb:KR4h0115_WYG_133-12a>¶
不同故也宣王以六月出師驅逐玁狁盖非得巳且吉¶
甫爲將王不親行也今欲定一代之禮爲三歳常行之¶
法豈可以六月出師爲比乎議者必又曰夏至不能行¶
禮則遣官攝祭祀亦有故事此非臣之所知也周禮大¶
宗伯若王不與則攝位鄭氏注曰王有故則代行其祭¶
事賈公彦疏曰有故謂王有疾及哀惨皆是也然則攝¶
事非安吉之禮也後世人主不能歳歳親祭故命有司¶
行事其所從來久矣若親郊之歳遣官攝事是無故而¶
<pb:KR4h0115_WYG_133-12b>¶
用有故之禮也議者必又曰省去繁文末節則一歳可¶
以再郊臣將應之曰古者以親郊爲常禮故無繁文今¶
世以親郊爲大禮則繁文有不能省也若帷城幔屋盛¶
夏則有風雨之虞陛下自宫入廟出郊冠通天乗大輅¶
日中而舍百官衛兵暴露於道鎧甲具裝人馬喘汗皆¶
非夏至所能堪也王者父事天母事地不可偏也事天¶
則備事地則簡是於父母有隆殺也豈得以爲繁文末¶
節而一切欲省去乎國家養兵異於前世自唐之時未¶
<pb:KR4h0115_WYG_133-13a>¶
有軍賞猶不能歳歳親祠天子出郊兵衛不可簡省大¶
輅一動必有賞給今三年一郊傾竭帑藏猶恐不足郊¶
賚之外豈可復加若一年再賞國力將何以給分而與¶
之人情豈不失望議者必又曰三年一祀天又三年一¶
祭地此又非臣之所知也三年一郊巳爲疏濶若獨祭¶
地而不祭天是因事地而愈疏於事天自古未有六年¶
一祀天者如此則典禮愈壊欲復古而背古益逺神祗¶
必不顧饗非所以爲禮也議者必又曰當郊之歳以十¶
<pb:KR4h0115_WYG_133-13b>¶
月神州之祭易夏至方澤之祀則可以免方暑舉事之¶
患此又非臣之所知也夫所以議此者爲欲舉從周禮¶
也今以十月易夏至以神州代方澤不知此周禮之經¶
耶抑變禮之權耶若變禮從權而可則合祭圓丘何獨¶
不可十月親祭地十一月親祭天先天後地古無是禮¶
而一歳再郊軍國勞費之患尚未免也議者必又曰當¶
郊之歳以夏至祀地祗於方澤上不親郊而通爟火天¶
子於禁中望祀此又非臣之所知也書之望秩周禮之¶
<pb:KR4h0115_WYG_133-14a>¶
四望春秋之三望皆謂山川在境内而不在四郊者故¶
逺望而祭也今所在之處俛則見地而云望祭是爲京¶
師不見地乎此六議者合祭可不之決也夫漢之郊禮¶
尤與古戾唐亦不能如古本朝祖宗欽崇祭祀儒臣禮¶
官講求損益非不知圓丘方澤皆親祭之爲是也盖以¶
時不可行是故参酌古今上合典禮下合時宜較其所¶
得巳多於漢唐矣天地宗廟之祭皆當歳徧今不能歳¶
徧是故徧於三年當郊之歳又不能於一歳之中再舉¶
<pb:KR4h0115_WYG_133-14b>¶
大禮是故徧於三日此皆因時制宜雖聖人復起不能¶
易也今並祀不失親祭而北郊則必不能親徃二者孰¶
爲重乎若一年再郊而遣官攝事是長不親事地也三¶
年間郊當行郊地之歳而暑雨不可親行遣官攝事則¶
是天地皆不親祭也夫分祀天地決非今世之所能行¶
議者不過欲於當郊之歳祀天地宗廟分而爲三耳分¶
而爲三有三不可夏至之日不可以動大衆舉大禮一¶
也軍賞不可復加二也自有國以來天地宗廟唯饗此¶
<pb:KR4h0115_WYG_133-15a>¶
祭累聖相承唯用此禮此乃神祗所歆祖宗所安不可¶
輕動動之則有吉凶禍福不可不慮三也凡此三者臣¶
熟計之無一可行之理伏請從舊爲便昔西漢之衰元¶
帝納貢禹之言毁宗廟成帝用丞相衡之議改郊位皆¶
有殃咎著於史䇿徃鍳甚明可爲寒心伏望陛下詳覧¶
臣此章則知合祭天地乃是古今正禮本非權宜不獨¶
初郊之歳所當施行實爲無窮不刋之典願陛下謹守¶
太祖建隆神宗熈寧之禮無更改易郊祀廟饗以敉寧¶
<pb:KR4h0115_WYG_133-15b>¶
上下神祗仍乞下臣此章付有司集議如有異論即湏¶
畫一解破臣所陳六議使皆屈伏上合周禮下不爲當¶
今軍國之患不可固執更不論當今可與不可施行所¶
貴嚴祀大典以時定取進止¶
　　　蘇氏諸劄中此劄爲最歴覧宋時廷議亦無有¶
　　　能及之者當與西漢韋元成劉歆等廟議相伯¶
　　　仲¶
　　乞郡劄子¶
<pb:KR4h0115_WYG_133-16a>¶
　　　覧此而不爲嗚咽流涕者非人情也¶
臣近以左臂不仁兩目昏暗有失儀曠職之憂堅乞一¶
郡伏䝉聖慈降詔不允遣使存問賜告養疾恩禮之重¶
萬死莫酬以臣子大義言之病未及死皆當勉强雖有¶
失儀曠職之罰亦不當辭然臣終未敢起就職事者實¶
亦有故言之則觸忤權要得罪不輕不言則欺罔君父¶
誅罰尤大故卒言之臣聞之易曰君子安其身而後動¶
又曰君不宻則失臣臣不宻則失身以此知事君之義¶
<pb:KR4h0115_WYG_133-16b>¶
雖以報國爲先而報國之道當以安身爲本若上下相¶
忌身自不安則危亡是憂國何由報恭惟陛下踐祚之¶
始收臣於九死之餘半年之間擢臣爲兩制之首方將¶
致命豈敢告勞特以臣拙於謀身鋭於報國致使臺諌¶
列爲怨仇臣與故相司馬光雖賢愚不同而交契最厚¶
光既大用臣亦驟遷在於人情豈肯異論但以光所建¶
差役一事臣實以爲未便不免力爭而臺諌諸人皆希¶
合光意以求進用及光既殁則又妄意陛下以爲主光¶
<pb:KR4h0115_WYG_133-17a>¶
之言結黨横身以排異議有言不便約共攻之曾不知¶
光至誠爲民本不求人希合而陛下虚心無我亦豈有¶
所主哉其後又因刑部侍郎范百禄與門下侍郎韓維¶
爭議刑名欲守祖宗故事不敢以疑法殺人而諌官吕¶
陶又論維專權用事臣本蜀人與此兩人實是知舊因¶
此韓氏之黨一例疾臣指爲川黨御史趙挺之在元豐¶
末通判德州而著作黄庭堅方監本州德安鎮挺之希¶
合提舉官楊景棻意欲於本鎮行市易法而庭堅以謂¶
<pb:KR4h0115_WYG_133-17b>¶
鎮小民貧不堪誅求若行市易必致星散公文徃來士¶
人傳笑其後挺之以大臣薦召試館職臣嘗對衆言挺¶
之聚歛小人學行無取豈堪此選又挺之妻父郭槩爲¶
西蜀提刑時本路提舉官韓玠違法虐民朝㫖委槩體¶
量而槩附㑹隠庇臣弟轍爲諌官劾奏其事玠槩並行¶
黜責以此挺之疾臣尤出死力臣二年之中四遭口語¶
發策草麻皆謂之誹謗未出省榜先言其失士以至臣¶
所薦士例加誣衊所言利害不許相見近日王覿言胡¶
<pb:KR4h0115_WYG_133-18a>¶
宗愈指臣爲黨孫覺言丁隲云是臣親家臣與此兩人¶
有何干渉而於意外巧構曲成以積臣罪欲使臣撓椎¶
於十夫之手而使陛下投杼於三至之言中外之人具¶
曉此意謂臣若不早去必致傾危臣非不知聖主天縱¶
聰明察臣無罪但以臺諫氣熖震動朝廷上自執政大¶
臣次及侍從百官外至監司守令皆畏避其鋒奉行其¶
意意所欲去勢無復全天下知之獨陛下深居法宫之¶
中無由知耳臣竊觀三代以下號稱明主莫如漢宣帝¶
<pb:KR4h0115_WYG_133-18b>¶
唐太宗然宣帝殺盖寛饒太宗殺劉洎皆信用讒言死¶
非其罪至今哀之宣帝初知盖寛饒忠直不畏强禦自¶
候司馬擢爲太中太夫司𨽻挍尉不可謂不知之深矣¶
而盖寛饒上書有云五帝官天下三王家天下而當時¶
讒人乃謂寛饒欲求禪位宣帝不察致使寛饒自剄北¶
闕下太宗信用劉洎言無不從嘗比之魏文貞公亦不¶
可謂不知之深矣而太宗征遼患癰洎泣曰聖體不康¶
甚可憂懼而當時讒人乃謂洎欲行伊霍之事太宗不¶
<pb:KR4h0115_WYG_133-19a>¶
察賜洎自盡二主非不明也二臣之受知非不深也恃¶
明主之深知不避讒人積毁以至身首異處爲天下笑¶
今臣自度受知於陛下不過如盖寛饒之於漢宣帝劉¶
洎之於唐太宗也而讒臣者乃十倍於當時雖陛下明¶
哲寛仁度越二主然臣亦豈敢恃此不去以卒蹈二臣¶
之覆轍哉且二臣之死天下後世皆言二主信讒邪而¶
害忠良以爲聖德之累使此二臣者識㡬畏漸先事求¶
去豈不身名俱㤗臣主兩全哉臣縱不自愛獨不念一¶
<pb:KR4h0115_WYG_133-19b>¶
旦得罪之後使天下後世有以議吾君乎昔先帝召臣¶
上殿訪問古今勅臣今後遇事即言其後臣屢論事未¶
䝉施行乃復作爲詩文寓物託諷庶㡬流傳上達感悟¶
聖意而李定舒亶何正臣三人因此言臣誹謗遂得罪¶
然猶有近似者以諷諌爲誹謗也今臣草麻詞有云民¶
亦勞止而趙挺之以爲誹謗先帝則是以白爲黒以西¶
爲東殊無近似者臣以此知挺之嶮毒甚於李定舒亶¶
何正臣而臣之被讒甚於盖寛饒劉洎也古人有言曰¶
<pb:KR4h0115_WYG_133-20a>¶
爲君難爲臣不易臣欲依違茍且雷同衆人則内愧本¶
心上負明主若不改其操知無不言則怨仇交攻不死¶
即廢伏望聖慈念爲臣之不易哀臣處此之至難始終¶
保全措之不爭之地特賜指揮撿㑹前奏早賜施行臣¶
無任感恩知罪祈天請命激切戰恐之至取進止¶
　　辯試館職䇿問劄子一¶
　　　以下二劄蘇子瞻忠義明辯雖九死而不懼亦¶
　　　子瞻供狀¶
<pb:KR4h0115_WYG_133-20b>¶
臣竊聞諌官言臣近所撰試館職人䇿問有渉諷議先¶
朝之語臣退伏思念其畧曰今朝廷欲師仁祖之忠厚¶
而患百官有司不舉其職或至於媮欲法神考之勵精¶
而恐監司守令不識其意流入於刻臣之所謂媮與刻¶
者專指今之百官有司及監司守令不能奉行恐致此¶
病於二帝何與焉至於前論周公大公後論文帝宣帝¶
皆是爲文引證之常亦無此擬二帝之意况此䇿問第¶
一第二首鄧温伯之詞末篇乃臣所撰三首皆臣親書¶
<pb:KR4h0115_WYG_133-21a>¶
進入䝉御筆㸃用第三首臣之愚意豈逃聖鍳若有毫¶
髮諷議先朝則臣死有餘罪伏願少回天日之照使臣¶
孤忠不爲衆口所鑠臣無任伏地待罪戰恐之至取進¶
止¶
　　辯試館職䇿問劄子二¶
臣近以試館職䇿問爲臺諌所言臣初不敢深辯盖以¶
自辯而求去是不欲去也今者竊聞明詔巳察其實而¶
臣四上章四不允臣子之義身非巳有詞窮理盡不敢¶
<pb:KR4h0115_WYG_133-21b>¶
求去是以區區復一自言臣所撰䇿問首引周公太公¶
之治齊魯後世皆不免衰亂者以明子孫不能奉行則¶
雖大聖大賢之法不免於有弊也後引文帝宣帝仁厚¶
而事不廢核實而政不苛者以明臣子若奉行得其理¶
無觀望希合之心則雖文帝宣帝足以無弊也中間又¶
言六聖相受爲治不同同歸於仁其所謂媮與刻者專¶
謂今之百官有司及監司守令不識朝廷所以師法先¶
帝之本意或至於此也文理甚明粲若黒白何嘗有毫¶
<pb:KR4h0115_WYG_133-22a>¶
髮疑似議及先朝非獨朝廷知臣無罪可放臣亦自知¶
無罪可謝也然臣聞之古人曰人之至信者心目也相¶
親者母子也不惑者聖賢也然至於竊斧而知心目之¶
可亂於投杼而知母子之可疑於拾煤而知聖賢之可¶
惑今言臣者不止三人交章累上不啻數十而聖斷確¶
然深明其無罪則是過於心目之相信母子之相親聖¶
賢之相知逺矣德音一出天下頌之史册書之自耳目¶
所聞見明智特達洞照情偽未有如陛下者非獨㣲臣¶
<pb:KR4h0115_WYG_133-22b>¶
區區欲以一死上報凡天下之爲臣子者聞之莫不欲¶
碎首糜軀效忠義於陛下也不然者亦非獨臣受曖昧¶
之謗凡天下之爲臣子者聞之莫不以臣爲戒崇尚忌¶
諱畏避形迹觀望雷同以求茍免豈朝廷之福哉臣自¶
聞命以來一食三歎一夕九興身口相謀未知死所然¶
臣所撰䇿問以實亦有罪若不盡言是欺陛下也臣聞¶
聖人之治天下也寛猛相資君臣之間可否相濟若上¶
之所可不問其是非下亦可之上之所否不問其曲直¶
<pb:KR4h0115_WYG_133-23a>¶
下亦否之則是晏子所謂以水濟水誰能食之孔子所¶
謂惟予言而莫予違足以䘮邦者也臣昔於仁宗朝舉¶
制科所進䇿論及所答聖問大抵皆勸仁宗勵精庶政¶
督察百官果斷而力行也及事神宗䝉召對訪問退而¶
上書數萬言大抵皆勸神宗忠恕仁厚含垢納汙屈巳¶
以裕人也臣之區區不自量度常欲希慕古賢可否相¶
濟盖如此也伏觀二聖臨御巳來聖政日新一出忠厚¶
大率多行仁宗故事天下翕然衘戴恩德固無可議者¶
<pb:KR4h0115_WYG_133-23b>¶
然臣私憂過計常恐百官有司矯枉過直或至於媮而¶
神宗勵精核實之政漸致惰壊深慮數年之後馭吏之¶
法漸寛理財之政漸疎備邊之計漸弛則意外之憂有¶
不可勝言者雖陛下廣開言路無所諱忌而臺諫所擊¶
不過先朝之人所非不過先朝之法正是以水濟水臣¶
竊憂之故輒用此意撰上件䇿問實以譏諷今之朝廷¶
及宰相臺諫之流欲陛下覧之有以感動聖意庻幾兼¶
行二帝忠厚勵精之政也臺諫若以此言臣朝廷若以¶
<pb:KR4h0115_WYG_133-24a>¶
此罪臣則斧鉞之誅其丼如薺今乃以爲譏諷先朝則¶
亦疎而不近矣且非獨此䇿問而巳今者不避煩凟盡¶
陳本末臣前歳自登州召還始見故相司馬光光即與¶
臣論當今要務條其所欲行者臣即答言公所欲行者¶
諸事皆上順天心下合人望無可疑者惟役法一事未¶
可輕議何則差役免役各有利害免役之害掊歛民財¶
十室九空錢聚於上而下有錢荒之患差役之害民常¶
在官不得專力於農而貪吏猾胥得縁爲姦此二害輕¶
<pb:KR4h0115_WYG_133-24b>¶
重盖畧相等今以彼易此民未必樂光聞之愕然曰若¶
如君言計將安出臣即答言法相因則事易成事有漸¶
則民不驚昔三代之法兵農爲一至秦始分爲二及唐¶
中葉盡變府兵爲長征之卒自爾以來民不知兵兵不¶
知農農出榖帛以養兵兵出性命以衛農天下便之雖¶
聖人復起不能易也今免役之法實大類此公欲驟罷¶
免役而行差役正如罷長征而復民兵盖未易也先帝¶
本意使民戸率出錢專力於農雖有貪吏猾胥無所施¶
<pb:KR4h0115_WYG_133-25a>¶
其虐坊場河渡官自出賣而以其錢雇募衙前民不知¶
有倉庫綱運破家之禍此萬世之利也決不可變獨有¶
二弊多取寛剰役錢以供他用實封爭買坊場河渡以¶
長不實之價此乃王安石呂惠卿之隂謀非先帝本意¶
也公若盡去二弊而不變其法則民悦而事易成今寛¶
剰役錢名爲十分取三通計天下乃及十五而其實一¶
錢無用公若盡去此五分又使民得從其便以布帛榖¶
米折納役錢而官亦以爲雇直則錢荒之弊亦可盡去¶
<pb:KR4h0115_WYG_133-25b>¶
如此而天下便之則公又何求若其未也徐更議之亦¶
未晚也光聞臣言大以爲不然臣又與光言熈寧中常¶
行給田募役法其法以係官田及以寛剰役錢買民田¶
以募役人大畧如邊郡弓箭手臣時知宻州推行其法¶
先募弓手民甚便之此本先帝聖意所建推行未幾爲¶
左右異議而罷今畧計天下寛剰錢斛約三千萬貫石¶
兵興支用僅耗其半此本民力當復爲民用今内帑山¶
積公若力言於上索還此錢復完三千萬貫石而推行¶
<pb:KR4h0115_WYG_133-26a>¶
先帝買田募役法於河北河東陜西三路數年之後三¶
路役人可減大半優裕民力以待邊鄙緩急之用此萬¶
世之利社稷之福也光尤以爲不可此二事臣自别有¶
畫一利害文字甚詳今此不敢備言及去年二月六日¶
勅下始行光言復差役法時臣弟轍爲諫官上疏具論¶
乞將見在寛剰役錢雇募役人以一年爲期令中外詳¶
議然後立法又言衙前一役可即用舊人仍一依舊數¶
支月給重難錢以坊場河渡錢總計諸路通融支給皆¶
<pb:KR4h0115_WYG_133-26b>¶
不䝉施行及䝉差臣詳定役法臣因得伸弟轍前議先¶
與本局官吏孫永傅堯俞之流論難反復次於西府及¶
政事堂中與執政商議皆不見從遂上疏極言衙前可¶
雇不可差先帝此法可守不可變之意因乞罷詳定役¶
法當此之時臺諫相視皆無一言決其是非今者差役¶
利害未易一二遽言而弓手不許雇人天下之所同患¶
也朝廷知之巳變法許雇天下皆以爲便而臺諌猶累¶
疏力爭由此觀之是其意專欲變熈寧之法不復挍量¶
<pb:KR4h0115_WYG_133-27a>¶
利害叅用所長也臣爲中書舍人刑部大理寺列上熈¶
寧巳來不該赦降去官法凡數十條盡欲刪去臣與執¶
政屢爭之以謂先帝於此盖有深意不可盡改因此得¶
存留者甚多臣每行監司守令告詞皆以奉守先帝約¶
束毋敢弛廢爲戒文案具在皆可復按由此觀之臣豈¶
謗議先朝者哉所以一一屢陳者非獨以自明誠見士¶
大夫好同惡異泯然成俗深恐陛下深居法宫之中不¶
得盡聞天下利害之實也願因臣此言警䇿在位救其¶
<pb:KR4h0115_WYG_133-27b>¶
所偏損所有餘補所不足天下幸甚若以其狂妄不識¶
忌諱雖賜誅戮死且不朽臣無任感恩思報激切戰恐¶
之至取進止¶
　¶
　¶
　¶
　¶
　唐宋八大家文鈔巻一百二十一¶
